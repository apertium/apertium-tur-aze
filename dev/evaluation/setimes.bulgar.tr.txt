Bulgar kentinden dünya rekoru girişimi.
Pazarcıklılar, banka oturmak isteyen turistlerin kente akın etmesini umuyor. 
"Dünyanın en uzun bankının" resmi açılışı, geçtiğimiz ay Bulgaristan'ın güneyindeki Pazarcık kentinde yapıldı. Nehir üzerindeki bir adada, adeta tablo gibi bir parkın içine yer alan bank, 1.111 metre uzunluğunda ve 2.020 kişi kapasiteli.

SETimes'ın sorularını yanıtlayan proje mimarı Dimitar Boyukliev, kimsenin bu projeyi geçememesi için, en başından itibaren bin metreden uzun bir bank hedefi ile yola çıktıklarını söyledi. 1.111 sayısı ise pek çok "bir numarayı" simgelediği için tercih edilmiş.

Şu anda Guinness Dünya Rekorları kitabında resmi olarak yer alan en uzun bank, 613,13 metre uzunluğunda ve Polonya'nın Osieczna kentindeki stadyumda bulunuyor.

Pazarcık'ta bu rekoru kırma fikri, iki yıl önce yerli bir işadamının belediyeye başvurarak, yerli halkın "Ada" adını verdiği parka yaptırılacak banklara sponsor olmak istediğini söylemesi ile ortaya çıkmış.

Komünist rejim döneminde bir belediye parkı olarak inşa edilen park, zaman içinde hem yıprandığı hem de yıkıcı eylemlerin hedefi olduğu için eski güzelliğini yitirmiş. Yenileme fikrini memnuniyetle kabul eden belediye, 'madem bank yapacağız, o zaman dünyanın en uzun bankını yapıp rekor kıralım' önerisini ortaya atmış. Park, proje için uygun koşullara sahipmiş, zira burada herhangi bir yapı ya da yolu kesmeden, metrelerce uzanan bir bank yapmak mümkünmüş.

Böylelikle finansmanın büyük bölümü yerli şirketler, kalan kısmı ise belediye tarafından sağlanan projeye başlanmış. Bugün artık bank, birkaç küçük ayrıntı dışında bitmiş durumda ve Pazarcık da Guinness rekoru yolunda emin adımlarla ilerliyor.

Pazarcık belediyesi baş mimarı Krastyo Tankov, rekor tescili ile ilgili olarak "İki tür başvuru yöntemi var -- Guinness'ten kentimize bir komisyon göndermesini isteyebilir ya da rekorumuzu kanıtlayan belgeleri Guinness yetkililerine gönderebiliriz. Biz ikinci yöntemi tercih edeceğiz," diyor. 
Tankov'a göre Pazarcık, geleneksel anlamda turistik bir kent olmamakla birlikte, Sofya ile Plovdiv'i birbirine bağlayan karayolu üzerinde stratejik bir konuma sahip. Yetkililer, bu iki kent arasında seyahat edenlerin, meşhur bankı görmek için Pazarcık'a uğrayıp, yenilenen parkta bir kahve içeceklerini umuyor.

Tankov, "Coğrafya kitaplarına geçebilmek için, önce tarih kitaplarına geçmeniz gerek" diye özetliyor.

Birkaç yıl önceki terkedilmiş halinden eser kalmayan park, şimdilerde sanat etkinlikleri ve heykel sergilerine ev sahipliği yaparken, ziyaretçiler de bu sayede çevreyi gezme fırsatı buluyor. Parkta bir bisiklet yolu, bir futbol sahası, çocuklar için eğlence olanakları ve hatta kitapları yerel kütüphane tarafından sağlanan bir açıkhava okuma alanı bile var.

Bu proje sayesinde park, kimsenin gitmek istemediği, metruk bir yer olmaktan çıkıp, yerli halkın kentin gürültüsünden uzaklaşıp eğlenmek için tercih ettiği popüler mekanlardan biri haline gelmiş. 
