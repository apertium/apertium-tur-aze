Kosova: yeni plakalar, yeni sorunlar.

Hükümetler tartışırken, sıradan vatandaşın çilesi devam ediyor.

Aleksander Jovanoviç otomobilindeki plakalar konusunda endişeleniyor.

41 yaşındaki Mitrovicalı Sırp SETimes'a verdiği demeçte, elindekilerin yenilenemeyeceğini sandığı için yeni plakaları Sırp hükümetinden aldığını söyledi.

Fakat Priştine'deki hükümet tarafından yayınlanan ve Belgrad'ın çıkardığı plakaların kullanılmasını yasaklayan bir karar, onun dolaşma özgürlüğünü sınırlayabilecek.

"Yasal şekilde seyahat etmek istedim, fakat şimdi bunun sorun olduğunu görüyorum, zira Priştine bize bu plakalarla seyahat etmemize izin vermeyecek." diyen Jovanoviç şöyle devam etti: "Kuzeyde sorun yaşamadığım için, belki de sorun güneyde."

11 Ocak'ta, İçişleri Bakanı Bayram Recepi Kosova polisine Sırbistan tarafından çıkarılmış bütün araç plakalarına el koyma talimatı vererek, bunları "provokasyon" ve Sırbistan'ın tanımadığı Kosova'nın egemenliğinin ihlali olarak niteledi.

Sırp yetkililer, bunun iki taraf arasında planlanan diyaloğu yolundan çıkarabileceğini söyleyerek hareketi kınadılar.

Kamenicalı 39 yaşındaki Sırp Dragisa Rasiç, seyahat ederken sorun yaşamak istemediği için yeni plakalardan almamaya karar verdiğini söyledi.

"Sorun istemiyorum." diyen Rasiç şöyle devam etti: "Polis plakalara el koyarsa para kaybederim, bu yüzden eski plakaları atmadım, neler olacağına bakacağım."

Bu arada Kosovalı Arnavutlar da Sırbistan'da seyahat etmeye çalışırken sorun yaşadıklarını söylediler.

Podujevolu 55 yaşındaki Hasan Berişa, 25 yıldır Kosova'da çeşitli şirketlerde kamyon şoförlüğü yapıyor.

Berişa, "1999'dan önce, Sırbistan her gün gittiğim bir yerdi; oraya hiç sorun yaşamadan giderdim. İhtilafın sona ermesinde bu yanaysa ciddi bir sorun haline geldi." diyor. Berişa'nın kamyonunda Kosova hükümetinin çıkardığı -ve Sırbistan tarafından tanınmayan- araç plakaları bulunuyor, bu yüzden Sırbistan'da çalışmak ve seyahat etmek için Sırp araç plakalı başka bir kamyon satın almış.


