Kosova okullarında tarih dersi sorunu.
Yeni eğitim ve öğretim yılı yaklaşırken, eski bir şikayet konusu da yeniden gündeme geliyor. 
AGİT Kosova kültürler arası eğitim misyonu, azınlık ve çoğunlukların hoşgörü ve çoğulculuk ilkelerinin yanında birbirlerinin kültürünü ve tarihini de öğrenmesini öngörüyor.

SETimes, ülkedeki mevcut durumun AGİT standartlarına ne ölçüde uygun olduğunu araştırmak üzere, farklı ulus ve etnik kimliklere mensup Kosovalı öğrencilerle görüştü.

15 yaşındaki Arnavut kökenli Genta, Priştine'deki İliria ilköğretim okulunda okuyor. Genta'nın okulunda Kosova'nın bağımsızlık ilanına kadar olan tarihi okutulmuş, ama müfredatta eksiklikler var.

SETimes'a konuşan Genta şöyle diyor: "Diğer etnik gruplar hakkında bir şey öğrenmedik. Öğretmenimiz, Kosova'da azınlıkların da yaşadığını ve bu azınlıkların, yani Slav ve Türkler'in nasıl Kosova'ya gelip yerleştiklerini anlattı."

Genta'nın Kosova'daki diğer etnik gruplara mensup çocuklarla bir irtibatı yok.

"Brezovitsa'da Sırplar ile karşılaştım. Bize Kosova'nın Sırbistan'a ait olduğunu söylediler, biz de onlara Kosova'nın bağımsız olduğunu söyledik," diyen Genta, tek bildiği şeyin Sırplar tarafından "memleketlerinden kovuldukları ve daha sonra geri döndükleri" olduğunu da sözlerine ekliyor.

SETimes'ın sorularını yanıtlayan Kosovalı öğretmen ve tarihçi Haki Kasumi ise şöyle diyor: "Başkalarının tarihini bilirseniz, nefret ve düşmanlık azalır ve karşılıklı anlayış gelişir. Sadece bir halkın tarihi öğretmek olumsuz sonuçlar doğurur."

Ancak Arnavutça tarih kitapları, Arnavut tarihinin baş kahramanlarına yer verirken, Sırpça ders kitaplarında Kosova "Sırp halkının beşiği" olarak tanıtılıyor.

Genta ile aynı yaştakı Sırp öğrenci David, Mitrovitsa'daki iktisat lisesine gidiyor.

SETimes'a konuşan David, "Öğretmenimiz, Sırbistan-Arnavutluk ilişkileri ile ilgili ilginç şeyler anlatıyor. Balkan Savaşları ve dünya savaşları sırasında birbirimize yardım ettiğimizi söylüyor. Bugün Kosova'da olanlar bizim için pek net değil. Okulda Arnavutça dersi görmüyoruz, ki bence bu yanlış. Sırpça öğretmenimiz, Romanya sınırındaki Sırplar'ın yabancı dil olarak Romence, Bulgaristan sınırına yakın olanların ise Bulgarca öğrendiklerini söylemişti," diyor.

Öğretmenlerinin "Kosova Sırbistan'a aittir" dediğini de ekleyen David, "Ben de öyle olduğuna inanıyorum," diyor.

12 yaşındaki oğlu Prizren'deki Mustafa Bakiu ilköğretim okulunda okuyan Roman kökenli Daut, oğlunun okulda farklı etnik kimliklerle ilgili bir şey öğrendiğini anımsamadığını söylüyor.

Romanlar için kullanılan aşağılayıcı bir kelimenin sekizinci sınıf düzeyindeki bir ders kitabında 13 kez geçtiğini ve Roman toplumunun bu durumu protesto ettiğini de belirten Qylanxhiu, Kosova Eğtim Bakanlığı'na başvurarak Roman kültürü, gelenekleri ve dilinin de müfredata eklenmesini istediklerini doğruluyor. 
Qylanxhiu, "Başka bir devletimiz yok. Kosova'yı ülkemiz olarak görüyoruz. Ön yargıların yıkıldığı ve hepimizin Kosovalı olarak değerlendirildiği bir ortam hayal ediyoruz," diyor.

16 yaşındaki Türk öğrenci Cansu, Türkçe eğitim imkanı sunduğu için Priştine'deki Sami Fraşeri ilköğretim okuluna gidiyor.

"Okulda çoğunlukla Türk tarihini öğreniyoruz," diyen Cansu, öğrencilere iki dünya savaşının da öğretildiğini, ancak Kosova'daki diğer etnik gruplarla ilgili bir şey anlatılmadığını da ekliyor.

Cansu, "Kosova'yı ortak vatanımız olarak görüyor ve geleceğimizi burada kurmak istiyoruz," diyor.
