22 yaşındaki Çavuş Sandra Radovanoviç, Sırp Ordusu'nun Super Galeb G4'ünü uçuran ilk kadın oldu. 

Yaşıtları daha araba kullanmayı yeni öğrenirken, Radovanoviç bir savaş uçağına 4.000m irtifada, 700km/sa hızla manevra yaptırıyor.

Radovanoviç, Sırbistan'ın ilk kadın pilotu olarak tarihe geçti. 

Pilot, Belgrad'daki harp okulu Havacılık Okulu'nda son sınıf öğrencisi olarak okuyor. 

Üç yıl önce, hayatında ilk defa bir uçağa bindi.

Radovanoviç gülümseyerek, "Giriş sınavına kadar, hayatımda uçağa binmemiştim." diyerek şöyle devam ediyor: 

"İlk uçağa binişim, okula kabul edilip edilmeyeceğim konusunda belirleyiciydi; 

ben sadece uçmakla kalmadım, paraşütle atladım da!"

Radovanoviç'in dışında, Sırp Ordusu'nda iki kadın pilot daha bulunuyor.

22 yaşındaki Ana Tadiç de Super Galeb G4, Anja Krneta ise taarruz helikopteri Gazela'yı uçuruyor. 

Üç kadın, Havacılık Okulunun kapılarını kadınlara ilk kez açtığı 2007 yılında okula kabul edilmişlerdi.

"Pistten ilk kalktığım anı asla unutmayacağım." diyen Tadiç şöyle devam ediyor: 

"Uçakta benim dışımda öğretmenim olmasına karşın, bu güçlü, büyük 'kuşa' manevra yaptırmak bana kalmıştı. 

Bu, hiçbir şeyle karşılaştıramayacağım harika bir his."

Üç kadının dışında, havacılık okulunun dördüncü sınıfında altı da erkek var. 

Çalışma arkadaşları Nemanja Ruziç okuldaki üçüncü yılında uçuş testini geçmeyi başaramadı ve diğer beş akademik programdan birisine geçecek.

"Tabii ki zordu, çünkü başaramadım. Ama annem sevindi." diyen Ruziç şöyle devam ediyor: 

"Pasta yaptı ve akrabaları ve arkadaşlarını kutlamaya çağırdı - tehlikeli bulduğu bir işi yapmayacağım için mutluydu."

Tadiç, "Ailem, giriş sınavını bile geçemememi umut etmişti." dedi.

Radovanoviç, "Anne ve babalar her zaman bizim için endişelenirler ve biz de onlara asla uçtuğumuzu söylemeyiz, 

ancak sonra söyleriz." diyerek gülüyor.

Ancak genç pilot, kendisinin de gerildiğini itiraf ediyor.

"Kabine girdiğimde, düşündüğüm tek şey elimden gelenin en iyisini yapmaktır. 

Gerginlik biter; Super Galeb ve ben uçarız. Manevralar üzerinde çalışırım ve inişi düşünürüm."

Yüzbaşı Nikola Stankoviç bu dokuz genç pilotun yanından ayrılmıyor.

Stankoviç, "Hepsi de çalışkan, motivasyonlu, öğrenmek için zorlanmaları gerekmiyor ve hazırlıklı ve iyi eğitimliler. 

Yaptıkları her şeyi not ediyorum; bir arkadaşlık ilişkimiz var, onlar benim gelecekteki çalışma arkadaşlarım." diyor.

Harp okulu 160 yıllık bir geçmişe sahip ve ve adaylardan kaydolmak için büyük ilgi görüyor. 

Geçen yıl, 244 kişilik kontenjan için 1.259 aday başvurdu.

Sandra, Ana ve Anja'nın okula kabul edildiği 2007 yılından bu yana, başka hiçbir kadın okula girmeyi başaramadı.
